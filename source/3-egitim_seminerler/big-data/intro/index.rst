=====
Giriş
=====

Büyük Veri kavramı ile anlatılmak istenilen, büyük boyutlu veriden
çok daha fazlasıdır. Gartner tarafından 2012 yılında yayınlanan 
“Büyük veri, gelişmiş karar verme, iç görü keşfi veya süreç 
optimizasyonu sağlamak üzere yeni işleme biçimleri gerektiren 
(geleneksel yöntem ve araçlarla baş edilemeyecek ölçüde) büyük hacim,
yüksek hız ve/veya çok çeşitlilik içeren bilgi varlıklarıdır.” 
Tanımı incelendiğinde, büyük veriyi nitelemekte kullanılan ilk 3 *V*
öne çıkmaktadır: 

1. Volume / Hacim: Verinin boyutunun büyük olması.
2. Velocity / Hız: Verinin üretilme ve elde edilme (akma) hızının
   yüksek olması.
3. Variety / Çeşitlilik: Verinin farklı yapılarda olması. 

Dördüncü V’nin bu tanım içinde bulunduğu ise bir parça daha sonra
anlaşılmıştır:

4. Value / Değer: Büyük veriden elde edilecek bilgi ve sonuçların
   değerli olması. 

Büyük Verinin analiz edilebildiği her alanda

* neden-sonuç ilişkilerini anlama,
* yüksek doğrulukta kestirim,
* bireylerin davranış ve olayların oluş desenlerini belirleme,
* yaklaşmakta olan olayları önceden tahmin,
* başlamış olayları anında ortaya çıkarma,
* değişen koşullara karşı hızlı tepki verme

gibi yeteneklere sahip olunabilir. Büyük verinin değeri de 
buradan gelmektedir.

Büyük veri yöntem ve araçları da, özellikle geleneksel yöntem ve
araçların yetersiz kaldığı bu 4 V ile ilgili açılardan yarar 
sağlamayı hedeflemektedirler. Bunlar kabaca; farklı kaynaklardan
gelen veriyi toplama; elde edilen veriyi temizleme, birleştirme ve
hazırlama; veriyi saklama; büyük boyutlu veriyi işleme ve analiz;
akan veriyi işleme ve analiz; verinin içinde bulunan bağlantıları
anlama, iç görü keşfi vb. amaçlarla makine öğrenmesi; değerleri
sonuçları sunma için görselleştirme yöntem ve araçları olarak
sıralanabilirler. Büyük veri kavramını tanımlamakta kullanılan
(Veracity / Doğruluk, Variability / Değişkenlik, Validity / 
Geçerlilik gibi) daha birçok V daha ortaya konulmuş olmakla birlikte;
günümüz büyük ver araçları henüz bu alanlara fazla girmemektedir.

Günümüzde büyük veri araçları denildiğinde büyük veriyi saklamakta
kullanılan dağıtık dosya sistemleri ve *NoSQL* veri tabanları ile 
büyük veri işleme ve analizde kullanılan *MapReduce* tabanlı 
yaklaşımlar ilk akla gelenler arasında yer almaktadırlar. Özellikle
büyük boyutlu veri üzerinde analiz yaparken, birim analiz 
işlemlerinin de karmaşık ve zaman alıcı olması durumunda YBH (HPC)
kaynaklarının büyük veri analizinde kullanılması yaklaşımına Yüksek
Başarımlı Veri Analizi (*High-Performance Data Analysis –  HPDA*) 
ismi verilmekte ve Büyük Veri ile YBH alanlarının kesişimi olarak 
görülmektedir.
